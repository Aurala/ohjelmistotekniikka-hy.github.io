

Kurssin nimi on muuttunut syksyllä 2023: vanha nimi oli Ohjelmistotekniikka. Kurssin oppimistavoitteet ovat edelleen suunnilleen samat kuin aiemmin. Kurssin suoritettuaan opiskelija

- Tuntee ohjelmistotuotantoprosessin vaiheet
- On tietoinen vesiputousmallin ja ketterän ohjelmistotuotannon luonteesta
- Osaa soveltaa versionhallintaa osana ohjelmistokehitystä
- Osaa soveltaa UML-mallinnustekniikkaa vaatimusmäärittelyssä ja ohjelmiston suunnittelussa tarkoituksenmukaisella tavalla
- Tuntee ohjelmiston testauksen eri vaiheet
- Osaa soveltaa automatisoitua testausta yksinkertaisissa ohjelmistoprojekteissa
- Tuntee tärkeimpiä ohjelmiston suunnitteluperiaatteita ja osaa soveltaa niitä yksinkertaisissa projekteissa

Kurssin esitietoina ovat kurssit Tietokone työvälineenä, Ohjelmoinnin jatkokurssi, Tietokantojen perusteet sekä Tietokannat ja web-ohjelmointi. Oletuksena on, että näistä kaikista on käyty suhteellisen tuore versio ja että opittu on vielä hyvin mielessä.

Kurssin ensimmäisen kolmen viikon aikana harjoitellaan yksikkötestausta ja UML-kaavioiden tekemistä. Myös komentorivistä ja versionhallinnasta on tehtäviä, mutta nämä ovat syksystä 2023 alkaen vapaaehtoisia muuttuneiden esitietovaatimusten takia. Toisesta viikosta alkaen aloitetaan oman harjoitustyön tekeminen. Harjoitustyön tekemisen ohessa osoitetaan riittävä osaaminen kurssin oppimistavoitteiden suhteen, koetta kurssilla ei ole. Tarkemmat arvosteluperusteet [täällä](./arvosteluperusteet).

Tälle sivulle on koottu erinäistä asiaa liittyen kurssin "teoriaan" sekä erinäisiin menetelmiin, kuten UML-kaavioihin. Sivu kannattaa lukea kokonaisuudessaan heti ensimmäisen viikon aikana, tosin luvusta [Työkaluja](#työkaluja) alkaen olevaa asiaa tarvitaan oikeastaan vasta viikosta 2 eteenpäin.

Ohjeita työn aloittamiseen [täällä](./harjoitustyon-aloittaminen)
